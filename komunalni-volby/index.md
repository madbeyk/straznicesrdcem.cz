---
layout: page
title: Komunální volby ve Strážnici
campaignCategoryUid: katovice2018
candidateListUid: radnice # uid z `_candidates/radnice.md`
---

### Rozcestník
[Otevřená radnice](/komunalni-volby/program/straznice2018/otevrena-radnice) - 
[Sucho](/komunalni-volby/program/straznice2018/sucho) - 
[Sdílená kuchyně](/komunalni-volby/program/straznice2018/sdilena-kuchyne) - 
[Pomoc občanům](/komunalni-volby/program/straznice2018/pomoc-obcanum) -
[Bydlení](/komunalni-volby/program/straznice2018/bydleni) -
[Vzdělávání](/komunalni-volby/program/straznice2018/vzdelavani) -
[Technologie](/komunalni-volby/program/straznice2018/technologie) -
[Kultura](/komunalni-volby/program/straznice2018/kultura) -
[Doprava](/komunalni-volby/program/straznice2018/doprava) -
[Podnikání](/komunalni-volby/program/straznice2018/podnikani) -
[Ekologie](/komunalni-volby/program/straznice2018/ekologie) -
[Vize](/komunalni-volby/program/straznice2018/vize)

## Volební program
# "Strážnice srdcem s podporou Pirátů"

Představujeme volební program pro komunální volby 2018. Najdete v něm řešení řady problémů, které naše město i nás, jeho obyvatele, trápí. Nevaříme z vody, ani neslibujeme nic, co by nešlo za jedno volební období stihnout. Řešení, která budeme prosazovat, pokud nám dáte svou důvěru ve volbách, jsou používána v řadě měst u nás i v zahraničí. Inspirovali jsme se tím, co jinde funguje a jsme připraveni zlepšit život i v našem městě, ve Strážnici.

### Představte si, že Strážnice bude...

### ...transparentně hospodařit a naslouchat svým občanům.

Základem našeho volebního programu je "Otevřená radnice." Chceme město, které bude komunikovat se svými občany, dávat jim prostor se vyjádřit. Stejně tak, jako volení představitelé města budeme chtít, aby každý občan, který o to bude stát, viděl vedení města pod ruce a věděl, co se děje,  bude dít a jaký to má důvod.

Proto:

* Zprůhledníme hospodaření. Město se musí chovat způsobem řádného hospodáře a lidé mají mít právo tuto povinnost kontrolovat. Veškeré výdaje města musí být veřejně identifikovatelné, a to od rozpočtového určení až ke konkrétním smlouvám a fakturám.
* Chceme rozpočet města srozumitelný pro veřejnost. Za tímto účelem budeme prosazovat vývoj rozklikávacího rozpočtu, kde by bylo možné proces sledovat a v jakékoli fázi připomínkovat.
* Veškerá výběrová řízení budeme dělat jako otevřená. Výsledky výběrových řízení chceme zveřejňovat včetně odmítnutých nabídek. Stejný systém by měl být uplatněn v příspěvkových organizacích města. Totéž se týká výběrových řízení na zaměstnance, aby bylo zřejmé proč a na základě jakých kvalit uchazeče bylo dané místo obsazeno.
* Otevřeme jednání Zastupitelstva a Rady města. Podklady pro jednání Zastupitelstva musí být s dostatečným předstihem dostupné na internetu, aby se lidé na jednání mohli připravit (s výjimkou náhlých nebo nepředvídatelných bodů v ospravedlnitelných případech). Podklady pro jednání Rady by měly být dostupné také. Umožníme občanům registrovat svůj dotaz pro jednání zastupitelstva a budeme aktivně zvát na zasedání.
* Zaručíme fungující komunikaci mezi obyvateli města a jeho představiteli. Zajistíme funkční systém podávání podnětů občanů směrem ke správě města a především zpětnou vazbu, aby byl občan informován o krocích, které se v dané věci dějí a dít budou. Pomocí komplexní mobilní aplikace a webové stránky bude možné nejen vidět své oznámení, ale i topovat ostatní. Zmodernizujeme a zpřehledníme on-line úřední desku.
* Chceme umožnit lidem se aktivně podílet na správě města . Občané vědí nejlépe, co jejich okolí trápí. Vyčleníme část městských peněz k tzv. participativnímu rozpočtování. Lidé budou sami navrhovat projekty a rozhodovat v hlasování o rozdělení financí.
* Chceme znát váš názor. Podporujeme ankety, průzkumy a občanská setkávání. Budeme se ptát na váš názor. Vše budeme plánovat tak, aby se mohl každý, kdo má o věci veřejné ve městě zájem, skutečně zúčastnit.
* Zapojíme děti do rozhodování o chodu jejich školy. Bude se tak dít formou soutěží a projektů. Přirozeně se tak budou učit, co znamená být aktivním občanem.
* Nastavíme jednotný systém grantů. Dotace a granty vyplácené z veřejných prostředků musí mít jasné, férové a stabilní podmínky.
* Zveřejníme vše, co nám zákon nezakazuje zveřejnit. Zpřístupníme veškeré informace ve strojově čitelné podobě. Díky tomu budou moci vzniknout např. užitečné mobilní aplikace třetích stran.
* Chceme, aby občané věděli, jak město funguje. Budeme aktivně seznamovat veřejnost s tím, jak jednotlivé procesy a postupy fungují (např. tvorba územního plánu a jeho změny).

### ...využívat všech možností pro snížení dopadů změny klimatu a s ní souvisejícího horka a sucha.

Víme, že větru a dešti neporučíme. Víme ale také, že existují možnosti, jak dopady sucha potlačit a jak "klimatizovat" veřejné prostory ve městě. Základní jednotkou takovýchto řešení je strom, důležitá je i zdravá půda a krajina schopná zadržovat vodu.

Proto:

* Ozeleníme naše město. Stromy mají jedinečnou schopnost ochlazovat prostředí a zadržovat vodu. Je ale třeba vybrat správné druhy a systematicky je sázet na správná místa. Vytvoříme projekt "Zelená klimatizace Strážnice", díky kterému se bude dát pohybovat i v parných měsících po městě v pohodě a bude kde se schovat před ostrým sluncem.
* Zadržíme co nejvíce vody. Neschopnost krajiny zadržet vodu v kombinaci s velkými plochami pokrytými asfaltem a betonem způsobují jak přehřívání krajiny, tak pokles spodních vod. Ve spolupráci s vlastníky pozemků v katastru města navrátíme do krajiny okolo Strážnice stromy, remízky a další přirozené prvky schopné zachytávat vodu. Ke všem městským budovám připojíme podzemní retenční nádrže, které zajistí vsakování dešťové vody.
* Pomůžeme lidem se lépe starat o půdu. Žalostný stav půdy je jedním ze základních příčin neschopnosti krajiny vsakovat vodu. Drobným zemědělcům a zahrádkářům nabídneme rozšířenou nabídku ze strany Technických služeb zahrnující podrývání a další moderní technologie zlepšující vlastnosti půdy. Zajistíme také program besed a seminářů, na kterých se budou moci zemědělci dovědět novinky, které usnadní přizpůsobení se na klimatickou změnu.
* Vrátíme do půdy co nejvíce organické hmoty. Půdě chybí živá hmota, humus. Podpoříme proto rozvoj kapacit strážnické kompostárny, prověříme možnosti nových technologií zpracování bioodpadu (např. metodu tzv. Berkeley kompostu). Rozšíříme také kapacity pro sběr a svoz bioodpadu.
* Budeme hájit zájmy občanů v případě bleskových povodní. Chceme podporovat zemědělce hospodařící kolem města v co nejšetrnějším přístupu k půdě a budování opatření, která pomohou jak proti suchu, tak proti bleskovým povodním. Pokud se ale budou opakovat bleskové povodně, kdy naše město bylo pod nánosem bahna, budeme požadovat kompenzace za takto způsobené škody, prokáže-li se nárok na odškodnění.

### ...mít vlastní "Sdílenou kuchyň."

Chceme vytvořit unikátní prostor, který bude spojovat podporu podnikání, udržování tradic a rozvoj komunitního života. Naše "Sdílená kuchyň" bude gastronomický provoz splňující veškeré hygienické i jiné předpisy. Využít ji bude moci každý, kdo bude chtít uvařit například marmeládu, chilli omáčku, či sirup (ale také cokoliv dalšího) a pak své výrobky dále prodávat. Občané tak budou moci začít podnikat bez nutnosti statisícových investic, kuchyň bude pronajímána za přijatelný nájem. Víme o spoustě šikovných obyvatel Strážnice, kteří by dokázali jednoduše na trhu uspět, a tímto jim chceme podnikání usnadnit.

Zároveň bude prostor k využití i při jiných příležitostech. Skrze kurzy vaření se chceme zaměřit zejména na rozvoj gastronomické kultury, oživování zapomenutých tradičních receptů. A protože láska prochází žaludkem, bude prostor sloužit také pro spojování lidí napříč generacemi.

### ...pomáhat svým obyvatelům zvládat těžké životní situace a předcházet hrozbě bezdomovectví.

Vždycky je jednodušší a také levnější problémům předcházet, než je pak hasit. V případě bezdomovectví to platí dvojnásob. V dnešní době na nás čeká spousta hrozeb. Ať už je to riziko spojené s bleskovými povodněmi, či požáry z horka a sucha, tak i skryté bezdomovectví vyplývající ze zadluženosti a nehoráznosti systému exekucí. Chceme, aby město nabídlo svým obyvatelům "záchrannou síť," pokud se dostanou do maléru.  

Proto:

* Vybudujeme krizový byt. Město by mělo mít k dispozici alespoň jeden byt, do kterého bude možné umístit lidi po neočekávaných událostech. Prověříme proto možnosti využití nového zdravotního střediska, obecního domu na náměstí a dalších prostor.
* Zřídíme krizová lůžka. Nechceme, aby se stala Strážnice místem, kde umrzají lidé. Proto připravíme v obecním domě na náměstí několik krizových lůžek, která budou mít k dispozici příslušníci státní i městské policie a pracovníci městského úřadu pro řešení krizových situací.
* Zbudujeme také bezbariérovou sprchu. Chceme prostor pro zajištění základních hygienických potřeb pro obyvatele, kteří se, ať už kvůli přírodní pohromě, či z důvodů sociálních, nemohou umýt doma, či u příbuzných.
* Posílíme sociální služby a drogovou prevenci. V současnosti zajišťuje veškeré sociální služby města jediná pracovnice. To je, i vzhledem k tomu, že jsme spádovou oblastí, hrubý podstav. Chceme, aby se město více věnovalo seniorům, hendikepovaným i lidem vyloučeným z trhu práce. Zaměříme se také na užší spolupráci s kontaktními centry pracujícími s drogově závislými a řešící drogovou prevenci.
* Nabídneme program preventivních seminářů. Nejlepší obranou proti sociálním problémům je poučený občan. Připravíme proto ve spolupráci s odborníky program osvěty zaměřený na předcházení problémů s exekucemi, nezaměstnaností a další důležitá témata včetně kyberbezpečnosti.
* Chceme občanům nabídnout odlehčovací služby. Řada rodin řeší situaci, kdy pečují o prarodiče či člena rodiny s postižením a mají problémy například kvůli práci. Je to proto, že u nás chybí odlehčovací služby, které umožňují souběh pracovního života s péčí o nejbližší. Věříme, že rodiny by měly být pohromadě a víme, jak jim v tom mohou odlehčovací služby pomoci. Proto prověříme všechny možnosti, jak získat peníze na jejich zajištění.

### ...rozšiřovat možnosti bydlení nejen pro mladé.

Bydlení je základ. Pokud chceme, aby se naše město rozvíjelo, musíme zajistit možnosti bydlení.

Proto:

* Budeme vykupovat pozemky a tvořit na nich stavební parcely. Musíme zvrátit nepříznivý trend posledních let, kdy se rozvoj nových stavebních parcel zcela zastavil. Máme vytipovány prostory vhodné k výkupu (např. u ulice Ořechovka, či směrem na Radějov). Výkup zahájíme bezprostředně po volbách.
* Podpoříme obnovu města. Vypíšeme příspěvky na demolice nevyhovujících budov pro občany města, podmíněné urychlením zahájením nové výstavby.
* Podpoříme i moderní způsoby řešení bytové situace. Mnohá města podporují tzv. Baugruppe, což jsou sdružení lidí, kteří společně řeší výstavbu bytového domu, ve kterém budou poté žít. Praxe (zejména v západních zemích) ukázala, že největší brzdou této formy výstavby je prostě to, že o ní lidé nevědí. Zaměříme se proto na její propagaci a zjednodušení následné realizace.
* Vystavíme startovací byty. Chceme, aby ve Strážnici zůstávali mladí lidé, proto jim nabídneme to první, startovací bydlení, aby měli čas si vyřešit bez tlaků a stresu to, kde budou bydlet dále.

### ...podporovat vzdělávání, sdílení zkušeností a sbližování lidí napříč generacemi.

Základem města jsou spokojení obyvatelé a fungující komunita. Jedním ze základních požadavků na spokojený život (zejména pro mladé rodiny) je dostupnost kvalitního vzdělání pro děti. Pro funkční komunitu je zase důležité propojování a sdílení zkušeností.

Proto:

* Budeme klást důraz na mimoškolní vzdělávání. Podpoříme základní i střední školy a DDM při  rozvíjení nabídky mimoškolních kurzů (cizí jazyky, moderní technologie, informační a mediální gramotnost atd.), aby lidé toužící po rozvoji vzdělání pro sebe či své děti, našli vše, co potřebují v našem městě.
* Nabídneme možnost celoživotního vzdělávání. Připravíme program podobný tzv. Univerzitám třetího věku, ve kterém budeme přinášet besedy a semináře pro dospělé. Nabídka témat bude vycházet z průzkumu mezi obyvateli.
* Chceme sbližovat lidi napříč generacemi. Známe řadu případů, kdy vhodně zvolené aktivity rozvíjejí vztahy a pochopení mezi generacemi. Podpoříme proto aktivity, kdy ti mladší učí ty starší pracovat s počítačem a další nezbytnosti dnešního světa. A naopak, těm starším nabídneme možnost předávat své zkušenosti i dovednosti - udržování tradic, předávání tradičních dovedností a receptů, pamětnické besedy u příležitosti různých výročí, ale také například četba pohádek těm nejmenším ve školkách. Významným prvkem tohoto spojování bude i naše "Sdílená kuchyň."
* Založíme "mládežnickou redakci" Strážničanu. Ve spolupráci se strážnickými školami dáme žákům a studentům možnost přispívat do obecního zpravodaje, psát reportáže a další zajímavé články na současná témata.
* Budeme se pravidelně setkávat se studenty škol. Studenti a žáci vidí svět po svém a často mají zajímavé nápady a postřehy. Jejich pohled by při rozvíjení našeho města měl být také brán v potaz.
* Podpoříme vznik a rozvoj dětských skupin.

### ...využívat možnosti, které nabízí moderní technologie.

Moderní technologie pomáhají řešit spoustu problémů, pokud s nimi umí úřad pracovat a politická reprezentace chápe jejich možnosti. A protože víme, jak používat technologie pro moderní město, počítáme s nimi i pro Strážnici.

Proto:

* Použijeme technologie pro úsporu energií. Provedeme technologický audit hospodaření města s energiemi a budeme hledat úspory. Tyto projekty lze realizovat za cenu nízkých nákladů, které se rozpočítají do úspor. Po několika letech jsou tedy již zaplaceny a město šetří prostředky. Ušetřené prostředky budeme směřovat do rozšiřování služeb občanům.
* Využijeme sluneční energii. Solární panely se staly špatným symbolem, přitom se jedná o dobrou technologii, je-li správně využita. Odmítáme stavění těchto panelů na zemědělské půdě, ale budeme je používat tam, kde mají smysl - na střechách obecních budov a také na zastřešení parkovišť. V příštích letech nás opět čeká solární boom a my chceme být připraveni, aby byla tato technologie ve Strážnici využita co nejlépe.
* Podpoříme dostupnost telekomunikačních služeb. Hned po volbách zmapujeme mezi obyvateli města zájem o výhodnější telefonní a internetové tarify. Pokud zájem bude, zahájíme jednání s mobilními operátory a poskytovateli internetového připojení o jednotném tarifu pro zapojené obyvatele města.
* Budeme průběžně sledovat trendy. Každý rok pak připravíme návrhy na zlepšení našeho města a probereme je ve veřejné diskuzi.

### ...atraktivní nejen pro obyvatele, ale i pro turisty.

Kultura, přestože je často opomíjená, je jedním z nejdůležitějších faktorů pro kvalitu života. Spolu s cestovním ruchem pak může vytvořit dobré podmínky pro podnikání, zejména v obchodu a službách. Kulturu a cestovní ruch chápeme jako úzce související aspekty života ve městě.

Proto:

* Vybudujeme jedlý sad z regionálních odrůd ovoce. V prostoru mezi tzv. Sifonkem Baťova kanálu a koupalištěm vytvoříme relaxační zónu s volně přístupnými ovocnými stromy. Druhová skladba bude odpovídat tradičním regionálním odrůdám, z nichž některé byly už zapomenuty, ale jsou součástí našich tradic stejně jako kroje či lidová hudba.
* Budeme ke kultuře a cestovnímu ruchu přistupovat koncepčně. Dáme, ve spolupráci s veřejností, kulturní politice a rozvoji cestovního ruchu jasnou a srozumitelnou vizi.Budeme konečně naslouchat názorům komisí kulturní a cestovního ruchu, sestávajících z odborníků a lidí v oboru aktivních.
* Chceme město barevnější a živější. Podpoříme výzdobu fasád tradičními ornamenty. Veřejná prostranství oživíme sochami a výtvarným uměním.
* Otevřeme "třetí strážnickou bránu." Přístaviště je jedním z nejdůležitějších míst pro cestovní ruch ve Strážnici, zároveň je místem nejproblematičtějším. Chceme v přístavišti budovy, které budou korespondovat s duchem okolní krajiny.
* Zmodernizujeme obě kina. Zájem o letní kino nás přesvědčil o smyslu kina ve Strážnici. Zaměříme se proto na digitalizaci kina v Kulturním domě i letního kina v Zámeckém parku tak, abychom snížili celkové náklady.
* Budeme komunikovat s vedením NÚLK i dalšími významnými organizacemi. Žabomyší války nikomu nepomáhají. Pravidelně, alespoň 2x do roka budeme pořádat velké setkání s místními spolky i aktivními jedinci, zvát budeme i další organizace (např. MAS Strážnicko). Cílem je otevřít prostor ke koordinované spolupráci a vytvoření co nejbohatší nabídky pro obyvatele i turisty.
* Zajistíme dostupnost památek. Přes léto jsou některé památky ve Strážnici otevřené jen málo. Zlepšíme jejich dostupnost pro místní i turisty účinnější spoluprací s místními podnikateli.
* Vrátíme trhy na náměstí. Vyzkoušíme pořádání zelných trhů a jarmarků na náměstí v letních měsících. Chceme podpořit jak místní zemědělce, podnikatele a obchodníky, tak i tradiční lidová řemesla. Trhy bychom rádi vrátili na náměstí v horizontu do dvou let po volbách.
* Vybudujeme síť cyklostezek. Vedle klasických cyklostezek chceme vybudovat i síť přírodních stezek, singletrails a tratě pro kolečkové brusle.
* Podpoříme sportování napříč generacemi. Je pro nás důležité, aby město poskytovalo co nejširší nabídku sportovního vyžití, budeme proto podporovat i méně známé sporty (např. lakros, či bike).
* Obnovíme motivační soutěž pro mládež o "Sportovce města Strážnice" s finanční odměnou, který postoupí do okresního kola
* Využjeme moderní systém financování a grantů pro trenéry a práci s mládeží.
* Budeme podporovat aktivity TJ Jiskra Strážnice a dokážeme občanům, že mohou využívat zbudovaná sportoviště (např. tenisové kurty) bez ohledu na členství
* Maximálně podpoříme  transparentní účetnictví  TJ Jiskra Strážnice, které je pod záštitou města.

### ...město, po kterém se lze pohybovat bez obav i bez bariér.

Dalším z projektů, který zrealizujeme, bude "Strážnicí bez obav a bariér." Projekt bude zaměřen na zvýšení bezpečnosti dopravy. Základem budou veřejná setkání s občany, aby nám oni sami řekli, kde se cítí bezpečně, či naopak, kde se bojí jezdit, či jen chodit. Důležitý bude i hlas vozíčkářů, rodičů jezdících s kočárky a starších lidí s omezenou hybností, kteří nám řeknou, kde se setkávají s bariérami. Sebrané podněty poté probereme s odborníky a společně nalezneme řešení. Cílem je upravit provoz na pozemních komunikacích i samotné komunikace (včetně chodníků a veřejných prostranství) tak, aby byla Strážnice městem bezpečným a komfortním.

### ...aktivně spolupracovat s místními podnikateli a vytvářet zázemí pro podnikání.

Pokud má město fungovat, musí jeho vedení spolupracovat s občany. Speciálně pak s podnikateli, kteří vytváří pracovní místa. Protože řada z nás podniká, známe problémy, které ve Strážnici podnikatelé mají. Kvalita podnikatelského prostředí je důležitá i pro udržení aktivních lidí ve Strážnici, aby nemuseli za prací do velkých měst.

Proto:

* Budeme se pravidelně s podnikateli setkávat. Chápeme, že tomuto slibu někteří neuvěří, ale my jej myslíme vážně. Chceme vytvořit pravidelné fórum, kde budeme rozebírat jak chod města a jeho investice, tak i spolupráci na dílčích projektech.
* Podpoříme projekty, na kterých se budou podílet podnikatelé. V byznysu je dnes velmi aktuální termín "Společenská odpovědnost firem." Tedy to, že firmy realizují veřejně prospěšné projekty nad rámec jejich povinností, protože si uvědomují, že zlepšení prostředí, ve kterém působí pomůže i jim. Často tyto aktivity končí, protože se jednotliví aktéři nedokáží dohodnout. Díky bohatým zkušenostem, které v této oblasti máme dokážeme najít možnosti spolupráce s městem, které bude přínosné jak pro město a jeho obyvatele, tak i pro podnikatele.
* Chceme podporovat začínající podnikatele. Oslovíme Jihomomoravské inovační centrum, které je světově uznávanou institucí na podporu podnikání a vytvoříme program pro začínající podnikatele, po vzoru tzv. podnikatelských inkubátorů. Připravíme setkávání začínajících a zkušených podnikatelů a další vzdělávací aktivity. Jedním z prvních takovýchto projektů bude naše "Sdílená kuchyně." Zmapujeme také zájem o kancelářské prostory a pokud bude, připravíme projekt dostupných kanceláří.

### ...průkopníkem ekologických a přírodě blízkých řešení problémů.

S měnícím se klimatem si lidé více a více uvědomují význam životního prostředí a důležitost jeho ochrany. Přestože města nemají takové možnosti jako například stát, i ona mohou využívat přírodě blízká a zároveň moderní řešení nejrůznějších problémů.

Proto:

* Změníme přístup k třídění odpadů tak, aby se třídění prostě vyplatilo. Existuje řada modelů, jak řešit svoz a třídění odpadů způsobem, který snižuje náklady jak pro občana, tak pro město a dramaticky snižuje množství odpadu znovu nevyužitelného.
* Prověříme možnosti následného zpracování odpadů. Vzhledem ke změnám na trhu s recyklovatelnými materiály bude obtížnější se jich zbavovat (zejména to platí pro plasty). Přesto ale existují možnosti, jak z nich jednoduchým zpracováním udělat obchodovatelnou surovinu. Budeme hledat možnosti, jak zlepšit životní prostředí ve Strážnici a ještě tím vytvořit pracovní místa např. pro lidi, kteří vzhledem k rodinné situaci potřebují jen částečný úvazek.
* Místo děl chceme chránit víno dravci. V řadě zemí v Evropě (včetně Slovenska) chrání vinice i sady před nálety špačků a dalších žravých ptáků dravci. Chceme, ve spolupráci se sokolníky i strážnickými vinaři, nahradit děla sokoly či krahujci.

### ...dobrým hospodářem s moderním myšlením a jasnou vizí.

Doba se mění a to, co fungovalo před 10 lety,  dnes fungovat nemusí. Proto se nebudeme bát hledat i ne tradiční řešení. Víme, že přehlížením se problémy nevyřeší, a proto kromě konkrétních věcí bude důležitá i diskuze s veřejností o budoucnosti pro město klíčových organizací. Váš názor nás totiž zajímá. Snaha naslouchat není znakem bezradnosti, prostě si jen uvědomujeme, že zásadní věci jsou na déle, než pár volebních období.

Proto budeme pořádat veřejné debaty o vizi:

* Technických služeb města  - musí vzniknout jasný konsenzus, jak mají Technické služby fungovat. Mají být jen servisní organizací pro nejnutnější opravy v rámci chodu města, nebo městem zřízeným s.r.o. s širokou nabídkou služeb pro veřejnost?
* Kulturního domu - jak zajistit co nejbohatší kulturní nabídku a další služby pro veřejnost. Máme, stejně jako například ve Veselí nad Moravou, udělat z KD na městu nezávislou instituci s možností vícezdrojového financování, nebo ji dále držet jako příspěvkovou organizaci zcela řízenou vedením města?
* Domu dětí a mládeže  - ten sice není momentálně zřizován městem, ale existuje možnost jej pod město převést. Tento model funguje v několika městech JmK a vedení těchto měst si jej pochvaluje. Chceme to i ve Strážnici?
